============
Lysthúskvæði
============

.. line-block::
   Undir bláum sólarsali
   Sauðlauks upp í lygnum dali,
   fólkið hafði af hanagali
   hversdagsskemmtun bænum á,
   fagurt galaði fuglinn sá,
   fagurt galaði fuglinn sá.
   Og af fleiri fugla hjali
   frygð um sumar stundir
   Listamaðurinn lengi þar við undi.

   Gullinn runnur húsið huldi,
   hér með sína gesti duldi,
   af blakti laufa blíður kuldi
   blossa sunnu mýkti þá,
   fagurt galaði fuglinn sá,
   fagurt galaði fuglinn sá.
   Blærinn kvæði bassa þuldi,
   blaða milli drundi.
   Listamaðurinn lengi þar við undi.

   Hunangsblóm úr öllum áttum,
   ilmi sætum lífga máttu,
   söngpípan í grasa gáttum
   gjörði tíða enda kljá,
   fagurt galaði fuglinn sá
   fagurt galaði fuglinn sá.
   Skjótt var liðið langt af háttum,
   lagst var allt í blundi.
   Listamaðurinn lengi þar við undi.

   Texti: Eggert Ólafsson

