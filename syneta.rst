======
Syneta
======

.. line-block::
   Milli jóla og nýárs um nótt við komum
   í nístingskulda, slyddu og él.
   Syneta hét skipið sem skreið við landið
   með skaddað stýri og laskaða vél.
   
   Við austurströndina stóðum á dekki
   störðum í sortans kólguský.
   Drunur brimsins bárust um loftið
   og bæn mín drukknaði óttanum í.
   
   Innst í firðinum sáum við ljósin lýsa
   ljósin sem komu þorpinu frá.
   Um síðir þau hurfu í hríðina dökku
   um hjörtu okkar flæddi lífsins þrá.
   
   Þessa nótt skipið á skrúðnum steytti
   skelfing og ótti tóku öll völd.
   Í bátana komumst við kaldir og þreyttir
   í kolsvarta myrkri beið aldan köld.
   
   Þá nótt við dóum Drottinn minn góður
   drukknuðum bjarglausir einn og einn.
   Himinn og haf sýndist saman renna
   okkar síðasta tak var brimsorfinn steinn.
   
   Í þangi við fundumst og fimm ennþá vantar
   í fjörunni aldan skilaði oss.
   Í hús á börum við bornir vorum
   með bláa vör eftir öldunnar koss.
   
   Ef þú siglir um sumar vinur
   og sérð við Skrúðinn brimsorfin sker.
   Viltu biðja þeim fyrir er fórust
   þeim fimm sem aldrei skiluðu sér.

Texti: Bubbi Morthens
